<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ostrovy-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ostrovy-22" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola ParaOverride-1">Ostrov ohraničené anekdoty</p>
			<p class="MLP_text_bez1radku ParaOverride-1">Dnes píšu jednadvacátou ostrovní povídku. A&#160;dnes je tomu přesně sto osmnáct let, co americký vědec Duncan MacDougall exaktně zvážil duši člověka. Vážila dvacet jedna gramů.</p>
			<p class="MLP_text ParaOverride-1">Psal se rok 1901 a&#160;doktor MacDougall si ve své massachusettské laboratoři nechal vyrobit váhu, na kterou upevnil postel s&#160;umírajícím. Zvážil pacienta těšně před smrtí a&#160;minutu po exodu.</p>
			<p class="MLP_text ParaOverride-1">Pokusu se zúčastnilo šest umírajících a&#160;šest Dougallových asis­tentů. Čtyři pacienti umírali na tuberkulózu, jeden na cukrovku, poslední z&#160;přesně nezjištěných příčin. A&#160;právě tento pacient vážil i&#160;po smrti překvapivě stále stejně: minutu, dvě, tři, čtyři…</p>
			<p class="MLP_text ParaOverride-1">Asistent John Werther při čekání z&#160;rozrušení omdlel.</p>
			<p class="MLP_text ParaOverride-1">Teprve v&#160;páté minutě došlo i&#160;u&#160;posledního zkoumaného k&#160;úbytku na váze, a&#160;opět se ukázalo, že tělo mrtvého je lehčí, tak jako u&#160;předchozích, přesně o&#160;jednadvacet gramů.</p>
			<p class="MLP_text ParaOverride-1">Lékař stanovil odvážnou diagnózu&#160;– v&#160;posledním případě šlo o&#160;duši flegmatika. O&#160;duši, která s&#160;odchodem otálela.</p>
			<p class="MLP_text ParaOverride-1">Lékař s&#160;asistenty oslavoval až do rána, John Werther se stal buddhistou.</p>
			<p class="MLP_text ParaOverride-1">V&#160;ten samý měsíc, kdy MacDougall provedl v&#160;Americe svůj historický pokus s&#160;vážením duše, se v&#160;Moskvě poprvé odehrály Čechovovy <span class="MLP_znak_kurziva_11b">Tři sestry</span>. Světová premiéra o&#160;duších sester Prozorovových.</p>
			<p class="MLP_text ParaOverride-1">Anton Pavlovič se v&#160;létě oženil s&#160;herečkou moskevského divadla a&#160;čekaly ho už jen tři roky života. Žil převážně na Jaltě a&#160;vedl si pilně deník, v&#160;jednom z&#160;posledních zápisků stojí mimo jiné věta: <span class="MLP_znak_kurziva_11b">Enyky benyky, chlupaté knedlíky</span>.</p>
			<p class="MLP_text ParaOverride-1">Znal o&#160;šest let starší lékař MacDougall hry a&#160;texty doktora Antona Pavloviče? Byl by postavou z&#160;Čechovovy hry, nebýt toho, že čtyřiačtyřicetiletý Čechov v&#160;roce 1904 v&#160;letním měsíci zemřel?</p>
			<p class="MLP_text ParaOverride-1">Lékař MacDougall svůj objev zveřejnil teprve roku 1907. Vědecká obec se jeho výzkumu vysmála.</p>
			<p class="MLP_text ParaOverride-1">Tou dobou byla duše A. P. Čechova tři roky na věčnosti.</p>
			<p class="MLP_text_bez1radku_-12-0- ParaOverride-1">Zneuznaný MacDougall svůj pokus o&#160;pár let zopakoval s&#160;patnácti psy. Ale ani tentokrát si příliš nepomohl. Psi totiž žádný úbytek na váze po exodu neměli.</p>
			<p class="MLP_text ParaOverride-1">Milovníci zvířat navíc protestovali: psi a&#160;nemají duši?</p>
			<p class="MLP_text ParaOverride-1">Možná že mají duši, přemítal vědec, jenže mně se nepodařilo sehnat psa, který by umíral přirozeně, a&#160;tak jsem je všechny otrávil.</p>
			<p class="MLP_text ParaOverride-1">Tělo, které zemře násilnou smrtí, nejspíš duše neopouští, po­myslel si smutně.</p>
			<p class="MLP_text ParaOverride-1">Když roku 1920 zemřel, nikdo jeho duši nezvážil, přestože si to vědec podle závěti přál.</p>
			<p class="MLP_text ParaOverride-1">Dvacet jedna gramů duše se později stalo oblíbenou hračkou v&#160;rukou nebezpečných esoteriků, sektářů a&#160;popkulturních mágů.</p>
			<p class="MLP_text ParaOverride-1">Německy je duše Seele, anglicky Soul, maďarsky lélek, v&#160;gruzínštině suli. Duše je jedním z&#160;prvních slov, která mě v&#160;jazycích zajímají. Umím-li vyslovit v&#160;cizím jazyce slovo duše, ovládám jeho prapodstatu. K&#160;ničemu to není, ale žije se mi tak lehčeji.</p>
			<p class="MLP_text ParaOverride-1">Nikdy mě nepřestane zajímat, co se stalo s&#160;dušemi těch patnácti otrávených psů.</p>
			<p class="MLP_text ParaOverride-1">Nikdy mě nepřestane zajímat, co by se stalo, kdyby tahle anekdota nebyla ohraničená koncem.</p>
			<p class="MLP_text ParaOverride-1">Kdyby ostrovy zalila slaná voda.</p>
			<p class="MLP_text ParaOverride-1">Kdyby došly slzy.</p>
			<p class="MLP_text ParaOverride-1">Kdyby duše zmizela.</p>
			<p class="MLP_text ParaOverride-1">Nebo představa o&#160;ní.</p>
			<p class="MLP_text_bez1radku_-12-0- ParaOverride-1">Našla jsem konečně pana Sommerfelda z&#160;předminulé ostrovní povídky, stihla jsem dnes dokonce zajít na jeho pohřeb.</p>
			<p class="MLP_text ParaOverride-1">Vhodila jsem do země hrst hlíny, ulevilo se mi.</p>
			<p class="MLP_text ParaOverride-1">Úleva je spojená s&#160;vydechnutím, se slastí, s&#160;jakou nám milovaný člověk naservíruje morek z&#160;kostí ze silného hovězího vývaru.</p>
			<p class="MLP_text ParaOverride-1">Slast je jemnou iluzí nekonečného svátku.</p>
			<p class="MLP_text ParaOverride-1">Do morku kostí milovat.</p>
			<p class="MLP_text ParaOverride-1">Do morku kostí pečovat.</p>
			<p class="MLP_text ParaOverride-1">Do morku kostí.</p>
			<p class="MLP_text ParaOverride-1">Bez hranic.</p>
		</div>
</body>
</html>