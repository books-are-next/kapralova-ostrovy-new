<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ostrovy-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ostrovy-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">Ostrov ohraničené spásy</p>
			<p class="MLP_text_bez1radku ParaOverride-1">Snad to nebude znít moc sentimentálně. Ale po deseti letech koktavě náročného a&#160;někdy i&#160;překvapivě dobrodružného života v&#160;Berlíně vnímám konečně naplno ten osvobozující stav: zůstanu tu už napořád cizinkou v&#160;ostrovním světě, jehož břehy omývá vzdálené, v&#160;podstatě nudné Německo.</p>
			<p class="MLP_text ParaOverride-1">Berlín je mi nekonečným prostorem tak blízký a&#160;zimním chladem beze sněhu tak vzdálený, že se ve mně permanentně sváří pocity naprostého zhnusení a&#160;skoro mateřské, zaslepené lásky. Berlín je nemocný melancholií falešného středu.</p>
			<p class="MLP_text ParaOverride-1">Všechno je tady začátkem listopadu naléhavé. Vedle popelnice se na naší ulici válí ještě dnes, týden po Halloweenu, vydlabaná dýně. Bez svíčky připomíná spíš lebku mrtvého mimozemšťana.</p>
			<p class="MLP_text ParaOverride-1">Vlakem U-Bahnu prochází tak jako každé ráno dvojice němých dětí, romský chlapec a&#160;dívka. Nežebrají. Obcházejí cestující a&#160;upřeně jim hledí do očí. V&#160;ruce drží černé desky s&#160;dokumenty a&#160;žádají nezávazný podpis na podporu hluchoněmých dětí. Ve skutečnosti dívka i&#160;chlapec moc dobře slyší, jejich rodiče na ně čekávají na Alexanderplatzu a&#160;za výdělek z&#160;aktu němého divadla, dokonalého formou i&#160;obsahem, si kupují cigarety. Vrcholný majstrštyk divadla chudých. Velebná životní veselost okamžiku. Většina místních už tento trik dobře zná, ale mlčí. Nic netušící turisté se však dál dojímají a&#160;většinou dětem dávají něco málo bokem, a&#160;je to tak dobře. Moc dobře… Děti z&#160;ostrova němých v&#160;davu zaskočeného publika.</p>
			<p class="MLP_text ParaOverride-1">Jsou břehy ostrovů bezbřehé? Jsou hrany ostrovů ostrým rozhraním světla a&#160;tmy, spánku a&#160;bdění? Anebo se všechno prostupuje a&#160;my to jen nevidíme?</p>
			<p class="MLP_text ParaOverride-1">A&#160;co jiného je psaní než ostrovní procházka hustou, neprostupnou mlhou? Než obcházení ostrova v&#160;úzkosti s&#160;nadějí, že loď už má každou chvíli vyplout na jiný, vlídnější ostrov, nebo na pevninu, která je sice taky ostrovem, ale nepoměrně rozlehlejším, takže se dá v&#160;jeho kontinentální vnitrozemské anonymitě nadobro zmizet. Věčný exil ostrovanů. Obcházení ostrova. Vyhlížení vln v&#160;Berlíně. Čekání na parník, který zahouká, tak jako sova houkává do snů.</p>
			<p class="MLP_text ParaOverride-1">Měla bych psát o&#160;ostrovech, o&#160;svých důvěrně známých ostrovech. Protože jen to, co je prožité, se počítá. Tak píšu o&#160;Berlíně, občas.</p>
			<p class="MLP_text ParaOverride-1">Ale copak byla Libuše Moníková v&#160;Grónsku, když psala novelu o&#160;Grónsku? Nebyla. Zato jsem byla já na jaře u&#160;berlínského hrobu Libuše Moníkové v&#160;Schönebergu. Stála jsem u&#160;hrobu své milované autorky, jejíž knihy mě fascinují a&#160;chvílemi iritují, vášeň a&#160;chlad, jako by fragmenty groteskních příběhů spíš řezala skalpelem, než psala.</p>
			<p class="MLP_text ParaOverride-1">A&#160;protože je dušičkový čas, není snad zmínka o&#160;návštěvě hřbitova v&#160;berlínském Schönebergu úplně od věci. Ten hřbitov bratří Grimmů je totiž taky ostrovem. Ostrovem uprostřed Berlína. Začíná to vlastně už u&#160;vchodu na hřbitov. Mohutná mosazná brána a&#160;hřbitovní kavárna Café Finovo. Kavárna je plná dekadentně morbidních věcí: malých dřevěných rakviček, panenek, umělých květin, ale i&#160;útulných propriet jako vystřižených z&#160;babiččina obývacího pokoje. Klientelu tvoří lidé v&#160;černém, studenti, náhodní úředníci a&#160;sousedé. Hudba je tlumená, myslím, že Coltrane. Číšník je nervózní, mladé studenty nesnáší, paroduje jejich dikci. Nejraději by byl někde jinde. Někým jiným.</p>
			<p class="MLP_text ParaOverride-1">Na hřbitov jsem poprvé přijela krátce po Velikonocích se skupinkou českých bohemistů. Byl to zvláštní a&#160;závratný pocit. Stát v&#160;hloučku mladých lidí vedle hrobu, kde leží Libuše Moníková, a&#160;rozebírat její psaní, její život. Na závěr se svých studentů zeptala má přítelkyně, dobrá duše Marina: „Přiměla vás <span class="MLP_znak_kurziva_11b">Fasáda</span> k&#160;tomu, začíst se do nějaké její další knihy?“</p>
			<p class="MLP_text ParaOverride-1">„Ne,“ odpověděli ti upřímní a&#160;milí studenti jednohlasně.</p>
			<p class="MLP_text ParaOverride-1">Myslím, že se v&#160;tom okamžiku Libuše Moníková obrátila v&#160;hrobě. A&#160;nemohu ani vyloučit, že v&#160;tu chvíli měla sto chutí vzít do rukou nenáviděné jehlice (ve své <span class="MLP_znak_kurziva_11b">Fasádě</span> často vysmívané) a&#160;trochu ty dychtivé, životaschopné studenty ostrými jehlicemi popíchat. Možná by pak z&#160;hrobu pronesla větu typu: „Čtěte mě, ať víte, co vás čeká, za pár let beztak budete nezaměstnanými, nebo vyhaslými pracovníky v&#160;call centrech.“</p>
			<p class="MLP_text ParaOverride-1">Pak jsme se studenty zalili vodou květiny na hrobě bratří Grimmů, ke kterému to má Libuše Moníková, co by kamenem dohodil. Ale to už by byl jiný příběh.</p>
			<p class="MLP_text ParaOverride-1">Navíc dnes berlínský ostrov fyzicky opouštím, opouštím hřbitov bratří Grimmů a&#160;míjím právě za okny vlaku už docela jinou krajinu. Cestuju na čtení do Františkových Lázní. Číst bavorským lázeňským hostům o&#160;Berlíně.</p>
			<p class="MLP_text ParaOverride-1">Tohle vyprávění, koktavě roztřesené vlakové vyprávění, píšu v&#160;dynamické nehybnosti jízdy těsně před lázněmi Bad Schandau…</p>
			<p class="MLP_text ParaOverride-1">A&#160;jak za okny vlaku ubíhá krajina, propadám se znovu do polobdělého stavu.</p>
			<p class="MLP_text_bez1radku_-12-0- ParaOverride-1">Zimní obraz z&#160;dětství. Jeden z&#160;nejsilnějších. Je mi osm a&#160;jdu se svým jedenáctiletým bratrem lesem z&#160;naší chaty do vesnice Praskolesy. Je polovina osmdesátých let.</p>
			<p class="MLP_text ParaOverride-1">Ze stromů se k&#160;zemi co chvíli sesune kus sněhu, sníh ze stromů stéká, jako by smrky měly rýmu. Na lesní cestě prosvítá tu a&#160;tam jehličí, mrholí, dlaně mám v&#160;kapsách bundy zimomřivě sevřené v&#160;pěst a&#160;bratr drží kanystr, se kterým jsme původně šli pro vodu. Jdeme a&#160;nejspíš mlčíme, dost možná kopeme do smrkové šišky.</p>
			<p class="MLP_text ParaOverride-1">Jdeme a&#160;něco nás pohání, jako bychom byli v&#160;transu. Snad nekonečná zimní sobota na chatě bez elektřiny.</p>
			<p class="MLP_text ParaOverride-1">Začíná se postupně ochlazovat, zvedá se vítr. Mrholení už přechází v&#160;bezhlasé sněžení. Padají teď veliké selské vločky a&#160;ticho smrkového lesa nás dál žene v&#160;extázi, kterou znají jen sobotně bezstarostné, zimní děti…</p>
			<p class="MLP_text ParaOverride-1">Praskolesy jsou tak malé, že v&#160;nich není ani obchod s&#160;potravinami ani kostel. Jednou za týden v&#160;úterý sem přijíždí kulatý autobus s&#160;pojízdnou prodejnou, ale jen v&#160;letní sezoně. Je tu však osm set let stará památeční lípa se zvoničkou v&#160;široké dutině stromu. U&#160;lípy čas od času, hlavně v&#160;létě, zastavují auta, většinou smradlavé žigulíky a&#160;škody sto pět. Občas se sem z&#160;Telče zatoulá i&#160;malý renault s&#160;francouzskou poznávací značkou. Jejich elegantní pasažéry z&#160;jiného světa sledujeme obzvlášť pozorně.</p>
			<p class="MLP_text ParaOverride-1">Jedinou skrytější atrakcí Praskoles roku 1983 je už jen rozpadající se chalupa, které se vyhýbáme a&#160;která nás přitahuje, protože v&#160;ní žije bláznivá, neprovdaná paní Šetlíková. Žije v&#160;jedné místnosti se třiceti kočkami, s&#160;kozou a&#160;drůbeží. Nemá elektřinu, podobně jako my. Tahle skutečnost nás zdánlivě spojuje. Některá zvířata spí s&#160;paní Šetlíkovou v&#160;posteli, šušká se ve vsi, jiná mají svoje pelíšky na okenním parapetu.</p>
			<p class="MLP_text_bez1radku_-12-0- ParaOverride-1">Nepamatuju se, proč jsme tehdy do téhle vesničky šli. Za Šetlíkovou stěží.</p>
			<p class="MLP_text ParaOverride-1">Když jsme vyšli z&#160;lesa, bylo pole už zase zasněžené, a&#160;když jsme se přiblížili k&#160;vesnici, už zase přimrzalo. Zaslechli jsme podivný nářek. Na malém kachním rybníku sedělo v&#160;kruhu několik do ledové krusty zamrzlých hus. Seděly v&#160;ledu a&#160;naříkaly. Tiše, pištivě, zoufale.</p>
			<p class="MLP_text ParaOverride-1">Byl to strašidelný obraz a&#160;my jsme zrychlili a&#160;běželi do chalupy paní Šetlíkové. Vzala lopatu, vrátili jsme se k&#160;rybníku a&#160;paní Šetlíková začala tou lopatou ráznými pohyby bouchat do ledu. Byly slyšet rány a&#160;zvuk praskajícího ledu. Led praskal a&#160;husy se pomalu posouvaly k&#160;nám.</p>
			<p class="MLP_text ParaOverride-1">Nikdy by mě nenapadlo, kolik může mít taková drobná stařena síly. Husy se houpavě sunuly na břeh.</p>
			<p class="MLP_text ParaOverride-1">A&#160;– proto to vlastně celé píšu&#160;– husy nám začaly děkovat. Začaly kejhat zcela zřetelnou lidskou řečí. Tancovaly a&#160;mluvily, děkovaly paní Šetlíkové, kejhaly česky jedna přes druhou.</p>
			<p class="MLP_text ParaOverride-1">Možná je skutečně jedno, že náš svět už není tak přehledný jako v&#160;dobách Marxe a&#160;Freuda, ale obchází jím nejrůznější strašidla nacionalismu…</p>
			<p class="MLP_text ParaOverride-1">Nevadí, že každý mluvíme trochu jiným jazykem. Protože až dojde na lámání chleba, až budeme v&#160;poslední minutě před pádem do propasti zachráněni, promluvíme hlasem hus na zamrzlém rybníku.</p>
			<p class="MLP_text ParaOverride-1">Pokud to stihneme.</p>
			<p class="MLP_text ParaOverride-1">Zakejháme srozumitelným jazykem jako ty husy paní Šetlíkové. Na ledové ploše rybníka, který je současně ostrovem i&#160;mořem. Na praskající krustě, která sere na dialektiku a&#160;nechá se milosrdně prostoupit obojím, pravdou i&#160;iluzí, věcností i&#160;metafyzikou…</p>
			<p class="MLP_text ParaOverride-1">K&#160;životu jsme totiž přitlučeni hřebíky slov. Vím to od té chvíle, kdy vysvobozené husy promluvily lidskou řečí. Proto si vyprávíme příběhy, i&#160;když jsou to kolikrát jen fragmenty podobné tajícím rampouchům. Ohmatáváme naslepo prostor vět, protože se potřebujeme dotýkat rameny, abychom nezmrzli. Až se nečekaně ochladí.</p>
			<p class="MLP_text ParaOverride-1">Vyprávíme si, abychom to ucítili. Abychom s&#160;přirozenou vznešeností hus prostupovali ze světla do tmy a&#160;naopak. Abychom se nebáli tmy a&#160;nezavírali oči před oslnivým světlem.</p>
		</div>
</body>
</html>