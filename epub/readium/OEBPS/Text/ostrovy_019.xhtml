<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ostrovy-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ostrovy-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola ParaOverride-1">Ostrov ohraničené nekonečnosti</p>
			<p class="MLP_text_bez1radku ParaOverride-1">Napsala jsem dnes, že bych chtěla pracovat klidně i&#160;manuálně, moc ráda manuálně, protože se manuální práce nebojím, ba právě naopak. Napsala jsem tu německou žádost s&#160;klaunským nosem. S&#160;nosem, který mě tlačil rytmicky do spánků, jedna dva tři, gumička je mi příliš těsná, ale já se i&#160;tak směju, tlačí mě totiž ten smích z&#160;gumičky; ano, chtěla bych pracovat v&#160;berlínské Akademii umění, ovšem už ne nárazově jako umělkyně, ale jako ta, která v&#160;nevýslovné jistotě malého, nezáludného příjmu přenáší sem a&#160;tam obrazy pragmatičtějších a&#160;zdatnějších umělců.</p>
			<p class="MLP_text ParaOverride-1">V&#160;montérkách a&#160;plátěné košili přenášet obrazy, s&#160;cigárem v&#160;puse, to by se mi líbilo. Jedině prosím&#160;– napsala jsem&#160;– jedině mi dovolte, abych místo klaunského nosu (neboť tuhle kariéru jsem zahodila, aniž bych ji vůbec započala), abych místo nosu měla na rtech rudou rtěnku. Tohle jsem napsala a&#160;pak zase jedním kliknutím smazala.</p>
			<p class="MLP_text ParaOverride-1">Ve skutečnosti jsem pak do Akademie odeslala střízlivý mail, že už netoužím po umělecké, nýbrž spíš manuální práci. S&#160;pravidelností a&#160;sumou, která vězní bezpečným otroctvím.</p>
			<p class="MLP_text ParaOverride-1">Protože člověk, aby mohl žít svobodně, musí být chytrý, daleko chytřejší než já, chytrý až ke genialitě úspěšných podomních obchodníčků. Musí umět počítat a&#160;prvočísla zřetelně rozpoznat i&#160;v&#160;mlze. Nesmí počty předbíhat dojemným optimismem ani natvrdlou slepotou.</p>
			<p class="MLP_text ParaOverride-1">Všechno totiž začíná a&#160;končí u&#160;čísel a&#160;ne u&#160;písmen, jak jsem si roky myslela.</p>
			<p class="MLP_text ParaOverride-1">Tak třeba moje děti&#160;– obě se v&#160;matematice zhoršují, a&#160;když jsem nedávno přišla za matikářkou své mladší dcery, zvolala na mě ta zoufalá učitelka už zdálky: „Katastrofa!“</p>
			<p class="MLP_text ParaOverride-1">„Katastrofa?“ říkám a&#160;hledím jí upřeně do vážné tváře, „katastrofa to snad není, katastrofa, to je&#160;– to je třeba válka,“ říkám mocnými slovy a&#160;vidím ve svém vteřinovém vítězství, jak bledne, dvě a&#160;dvě je náhle pět, a&#160;ona se přepočítala.</p>
			<p class="MLP_text ParaOverride-1">„Ano, katastrofa to samozřejmě není,“ dodá překvapeně.</p>
			<p class="MLP_text ParaOverride-1">Katastrofa není ovládat slova a&#160;neovládat čísla.</p>
			<p class="MLP_text ParaOverride-1">Katastrofa je, že nekonečnost je iluzí, přestože jsou tací, kteří se k&#160;ní dokážou propočítat.</p>
			<p class="MLP_text_bez1radku_-12-0- ParaOverride-1">Ale proč to všechno píšu, s&#160;klaunským nosem, co mě tlačí, až mi z&#160;toho cuká v&#160;hlavě? Protože chci vyprávět docela jiný příběh, arizonský, který se mi vryl do paměti, jako by to byl sinus a&#160;cosinus, alfa a&#160;omega, ležatá osmička všeho našeho pachtění.</p>
			<p class="MLP_text ParaOverride-1">V&#160;arizonském Tucsonu žila před dvaceti lety početná rodina Sarazziových. Přistěhovalci odněkud z&#160;jihu, snad z&#160;Mexika. Pratetě a&#160;prastrýci pomáhali se zahradou, John Sarazzio byl vlastně správcem a&#160;příležitostným údržbářem prastrýcova domu, jeho žena občas pro příbuzné vařila. Sami žili v&#160;malém zahradním domku, hned vlevo u&#160;bazénu, kde končily keře pomerančovníků. Byla to spořádaná křesťanská rodina. Patřili k&#160;baptistům a&#160;měli sedm dospě­lých dětí, některé z&#160;nich měly už své děti a&#160;žily v&#160;okolí, jedno dokonce v&#160;daleké Minnesotě. A&#160;taky měli Sarazziovi na svůj věk nesmírně subtilní čtrnáctiletou dceru Maríu, která vypadala maximálně na deset.</p>
			<p class="MLP_text ParaOverride-1">María nebyla podobná temperamentní matce ani snědému otci. Měla zelené kočičí oči, pihy, zrzavé vlasy, chlapecky vyhublé tělo a&#160;zasněný úsměv. Vynikala v&#160;katolické základní škole v&#160;recitaci žalmů, ovládala dokonale španělštinu a&#160;– neustále nosila špatné známky z&#160;matematiky.</p>
			<p class="MLP_text ParaOverride-1">Šlo to tak daleko, že i&#160;když byla jinak premiantka, hrozilo jí propadnutí. Otec Sarazzio svou nejmladší křehkou holčičku miloval, a&#160;přesto na ni kvůli matematice dokázal křičet tak nepříčetně, že to bylo slyšet přes keře pomerančovníků až k&#160;nedaleké benzinové pumpě.</p>
			<p class="MLP_text ParaOverride-1">María v&#160;takové chvíli jen krčila rameny, přivírala oči a&#160;tím nejměkčím kočičím krokem, jaký jsem kdy u&#160;živé bytosti viděla, odcházela hrdě do domu.</p>
			<p class="MLP_text_bez1radku_-12-0- ParaOverride-1">Kousek od čtvrti, kde jsme se Sarazziovými bydleli, vlastně už v&#160;začínající poušti za městem, žily v&#160;malém domku dvě vzrůstem malinké a&#160;kulaté neprovdané sestry, extravagantní podivínky a&#160;členky stejného baptistického společenství jako Sarazziovi. Mladší sestra trpěla prý zvláštním osvícením, kterému pokladní v&#160;místním super­marketu říkala <span class="MLP_znak_kurziva_11b">ťuk ťuk na hlavu</span> a&#160;doprovázela to významným koulením očima. Starší ze sester byla zase nahluchlá žena plná prudkých, špatně koordinovaných pohybů.</p>
			<p class="MLP_text ParaOverride-1">Když jsem sestry potkávala na nákupu v&#160;jediném nedalekém supermarketu, který svým způsobem sloužil současně jako tržiště na předměstí Tucsonu, nešlo je přehlédnout. Jedna neustále přepočítávala zboží, ta druhá, prudší a&#160;nahluchlá, křičela na svou mladší, asi šedesátiletou sestru, že když spočítá do centu týdenní nákup muže, co právě vyndával zboží u&#160;kasy, upeče jí mandlový dort. Načež ta&#160;– o&#160;níž pokladní říkala, že je určitě <span class="MLP_znak_kurziva_11b">ťuk ťuk na hlavu</span> podle filmu s&#160;Dustinem Hoffmanem&#160;– okamžitě pošeptala pokladní přesnou sumu a&#160;ta oněměla úžasem. Žena se trefila do posledního centu.</p>
			<p class="MLP_text ParaOverride-1">Obě se zkrátka staly vítanou a&#160;nečekanou atrakcí. Byly údajně tak nadané, že kdysi v&#160;sedmdesátých letech vystudovaly matematiku na Princetonu. Pak se ale něco stalo a&#160;sestry nikdy nezačaly pořádně pracovat, jen pro baptistický ústav žehlily nemocniční prádlo, týdně asi dvě stě kusů, a&#160;to jim umožnilo skromně, velmi skromně vyžít.</p>
			<p class="MLP_text ParaOverride-1">Byly nepřehlédnutelné, svérázné a&#160;možná geniální… Rozhodně na místní poměry, což znamenalo okolí baptistického společenství a&#160;místní supermarket.</p>
			<p class="MLP_text_bez1radku_-12-0- ParaOverride-1">Nikoho proto nepřekvapilo, když se John Sarazzio rozhodl, že jeho milovaná nejmladší dcera María bude k&#160;sestrám chodit na doučování.</p>
			<p class="MLP_text ParaOverride-1">Sestry si vzaly, jako správné matematičky, týdenní čas na roz­myšlenou. A&#160;při té kratičké opatrné kostelní konverzaci vyšlo najevo, že hrají skvěle bridž.</p>
			<p class="MLP_text ParaOverride-1">Zkrátka přesně za sedm dní si po nedělní mši plácli a&#160;za symbolickou sumu pěti dolarů začala María třikrát týdně ženy v&#160;jejich domku na kraji pouště navštěvovat.</p>
			<p class="MLP_text ParaOverride-1">Já jsem ji tam vozila autem a&#160;zase přivážela domů, mezitím jsem bloumala mezi kaktusy saguaro, počítala pouštní králíky, hledala zmije a&#160;chytala lelky. Cesty s&#160;Maríou byly pro mě nejživějším setkáním s&#160;arizonským ovzduším.</p>
			<p class="MLP_text ParaOverride-1">Maríi bylo čtrnáct. Vypadala jako dítě, ale přemýšlela jako žena. Nechtěla zůstat v&#160;téhle díře a&#160;už vůbec nevěřila v&#160;Boha, toho směšného impotenta, jak mi po týdnu s&#160;jemnou dávkou provokace sdělila, a&#160;smála se v&#160;klimatizovaném autě na plné kolo, takovým tím všeprostupujícím perlivým smíchem dívky, která se v&#160;životě neztratí, anebo přesně naopak.</p>
			<p class="MLP_text ParaOverride-1">Pak vystoupila před domem sester a&#160;zamávaly jsme si.</p>
			<p class="MLP_text ParaOverride-1">Za oknem se pohnul nehybný, těžký závěs.</p>
			<p class="MLP_text_bez1radku_-12-0- ParaOverride-1">María měla už přes rok chlapce a&#160;plánovala s&#160;ním odjet do Evropy a&#160;pak do Nepálu, zkrátka co nejdál, co nejdál od baptistického sboru a&#160;Tucsonu.</p>
			<p class="MLP_text ParaOverride-1">A&#160;o&#160;co lehčí byly cesty k&#160;sestrám Bondyovým, o&#160;to tíživější byly cesty nazpátek. I&#160;když ani to by nebylo přesné.</p>
			<p class="MLP_text ParaOverride-1">Když jsem Maríu autem vyzvedávala poprvé a&#160;pak podruhé a&#160;popáté&#160;– byla jako proměněná. Byla to María, ale úplně jiná María. Bledá, třesoucí se. Pokaždé jsem tonula v&#160;rozpacích a&#160;ptala se opatrně: „Tak co, dobrý?“</p>
			<p class="MLP_text ParaOverride-1">„Měla jsem strašnou žízeň,“ odbila mě většinou a&#160;vypila na několik hlubokých hltů litr koly. Nebo jen mávla nepřítomně rukou a&#160;neodpovídala. Pak jsme jely mlčky a&#160;příště, cestou tam, příště mi už zase vyprávěla něco živelného a&#160;provokativního.</p>
			<p class="MLP_text ParaOverride-1">Myslela jsem párkrát na to, že si promluvím s&#160;jejím otcem, hlavně když mi María při jedné zpáteční cestě řekla, že <span class="MLP_znak_kurziva_11b">tam už zase</span> omdlela. Víc jsem z&#160;ní nedostala.</p>
			<p class="MLP_text ParaOverride-1">Léto v&#160;Arizoně právě vrcholilo. To obyčejně znamenalo 25 stupňů s&#160;klimatizací v&#160;autě a&#160;domech a&#160;obchodech a&#160;nějakých 42 stupňů ve stínu. Toho léta navíc padaly teplotní rekordy.</p>
			<p class="MLP_text ParaOverride-1">Zavezla jsem Maríu jako obyčejně k&#160;sestrám Bondyovým a&#160;odjela nakoupit do místního supermarketu. A&#160;právě když jsem stála u&#160;pokladny a&#160;myslela znovu na sestry a&#160;jejich magické kousky s&#160;počítáním, zavolal mi Maríin otec&#160;– a&#160;přiškrceným hlasem mě prosil, ať okamžitě přijedu k&#160;domku sester, že hoří. A&#160;že tam taky jede.</p>
			<p class="MLP_text ParaOverride-1">Za dvacet minut jsem spatřila dům, z&#160;jehož oken v&#160;přízemí šlehaly plameny, které hasiči ještě nestačili uhasit. Záchranáři právě vynášeli na nosítkách z&#160;dýmu Maríu a&#160;obě ženy, stál tam už vrtulník, sanitka a&#160;na horkem zvlněném horizontu silnice se pomalu houpal pohřební vůz.</p>
			<p class="MLP_text ParaOverride-1">„Amen,“ zašeptal Maríin otec, když vystoupil z&#160;auta a&#160;pak už se jen v&#160;tom čtyřicetistupňovém horku třásl zimou.</p>
			<p class="MLP_text ParaOverride-1">Vrtulník převezl Maríu do nemocnice, stejně jako mladší sestru. Starší ze sester byla na místě mrtvá. María přežila s&#160;lehkými popáleninami. Psychický stav mladší sestry se nenávratně zhoršil. Odstěhovala se natrvalo do baptistického ústavu, pro který dřív se sestrou žehlila ložní prádlo.</p>
			<p class="MLP_text_bez1radku_-12-0- ParaOverride-1">Ráda bych teď napsala, že v&#160;plamenech hořícího domu, v&#160;okamžiku smrti starší ze sester Bondyových, spatřila čtrnáctiletá María Boha.</p>
			<p class="MLP_text ParaOverride-1">Ale nebyla by to pravda.</p>
			<p class="MLP_text ParaOverride-1">Už jsem nevozila Maríu za sestrami, ale jezdívala jsem ji navštěvovat do nemocnice. A&#160;teprve tam se rozpovídala: sestry Bondyovy totiž nejenže neměly v&#160;domku klimatizaci, ale v&#160;nevětrané miniaturní kuchyňce, kde probíhaly hodiny matematiky, vařily neustále polívky. Nic kromě kuřecích a&#160;hovězích vývarů vlastně nejedly. Odkaz jejich evropské matky.</p>
			<p class="MLP_text ParaOverride-1">María, která neměla strach z&#160;temperamentního otce a&#160;z&#160;Boha už vůbec ne, odjížděla od sester po dva měsíce s&#160;vytřeštěnýma očima, bledá a&#160;třesoucí se, protože přežít dvě hodiny výuky ve čtyřiceti­stupňovém horku, to by snášel těžko i&#160;horkuvzdorný beduín.</p>
			<p class="MLP_text ParaOverride-1">María u&#160;sester často omdlívala horkem a&#160;žízní, a&#160;přesto se nikdy neodvážila požádat o&#160;doušek vody. Sestry ji totiž, říkala María a&#160;trochu se jí třásl hlas, nějakou vyšší silou skutečně ovládaly a&#160;naučily ji přemýšlet tak abstraktně, až z&#160;toho upadala do transu. Naučily ji nestandardním postupům v&#160;počítání, které ji zrychlily natolik, až počítala, jako by hořelo. „Musíš se stát číslem a&#160;chtít se k&#160;někomu přiřadit, jinak to s&#160;tebou nedopadne dobře,“ radila jí nahluchlá, a&#160;ta mladší, autistická, mlčky přikyvovala.</p>
			<p class="MLP_text ParaOverride-1">María se v&#160;matematice skutečně zlepšila.</p>
			<p class="MLP_text_bez1radku_-12-0- ParaOverride-1">Teprve když se po dvou týdnech v&#160;nemocnici vrátila domů, dovy­právěla mi konečně celý příběh požáru.</p>
			<p class="MLP_text ParaOverride-1">Stalo se to tak: María se právě skláněla s&#160;mladší ze sester v&#160;neskutečném horku kuchyně nad přímkou nekonečnosti. Na hořáku bublala polívka, nehybný vzduch se mísil s&#160;hustou mlhou. Starší sestra se kolébavým nekoordinovaným pohybem vydala polívku ochutnat. Jenže upadla, kastrol s&#160;vroucí polívkou na sebe převrhla, opařila se, zůstala ležet v&#160;křiku a&#160;křečích počínající mrtvice. Sestra jí chtěla pomoci vstát, ale jak se prudce oháněla sešitem čísel a&#160;přímek, zavadila o&#160;hořák, papíry vzplály, a&#160;ona místo aby hasila dosud malý, poddajný oheň, zachraňovala v&#160;tu chvíli už beztak umírající sestru.</p>
			<p class="MLP_text ParaOverride-1">Pak všeho nechala a&#160;začala se nesmyslně modlit.</p>
			<p class="MLP_text ParaOverride-1">Když to María spatřila, vysoukala se z&#160;posledních sil z&#160;místnosti a&#160;zavolala hasiče. Jenže ani ona neví, co se stalo pak. Nejspíš omdlela vyčerpáním. Probrala se až ve vrtulníku cestou do nemocnice.</p>
			<p class="MLP_text_bez1radku_-12-0- ParaOverride-1">Co dělá duchapřítomná María dnes, po dvaceti letech, netuším. Už jsem ji nikdy nepotkala. Když ale v&#160;zimním Berlíně myslím na algebru, vybavím si ty dvě svérázné ženy, praštěné sestry, co počítaly, počítaly a&#160;jednoho dne se přepočítaly. Jejich rozpálený kuchyňský hořák se vztyčil jako maják, jako hořící výhružka, jako naděje i&#160;úleva z&#160;pomíjivosti. A&#160;začal svítit jasným plamenem.</p>
			<p class="MLP_text ParaOverride-1">Zboží v&#160;arizonském supermarketu na předměstí Tucsonu už nikdo nedokáže odhadnout s&#160;přesností sester Bondyových, zapálených baptistek, jejichž prarodiče přišli do Arizony z&#160;válečného pekla Evropy.</p>
			<p class="MLP_text ParaOverride-1">Ze sester se v&#160;Tucsonu prý stala legenda.</p>
			<p class="MLP_text ParaOverride-1">María možná žije v&#160;Nepálu a&#160;cvičí tam jógu, kdo ví…</p>
			<p class="MLP_text_bez1radku_-12-0- ParaOverride-1">V&#160;tuto chvíli se právě snažím vysvětlit, kolik je 57 999 minus 32 708 a&#160;jak to lze rozložit na prvočísla.</p>
			<p class="MLP_text ParaOverride-1">Nejde mi to. Vím ale, že oheň jen tak zničehonic v&#160;zimní Evropě nevzplane. I&#160;když se s&#160;čísly rodíme a&#160;bez čísel jsme ničím a&#160;s&#160;čísly jsme zase jen čísly a&#160;zemřeme a&#160;budeme čísly a&#160;snad se pro čísla nezačne zas umírat.</p>
			<p class="MLP_text ParaOverride-1">Ve středu jedu s&#160;mladší dcerou na doučování k&#160;tureckému učiteli. Sehnala jsem ho přes eBay, společně se starou lampou, starým psacím stolem, starou postelí a&#160;dvěma židlemi. EBay&#160;– to je takový malý ráj pro všechny začínající podomní obchodníčky, co shánějí v&#160;transu, aniž by opouštěli vyhřátý pokoj.</p>
			<p class="MLP_text ParaOverride-1">Ten učitel má jméno z&#160;tisíce a&#160;jedné noci a&#160;společně s&#160;dcerou při počítání levitují.</p>
			<p class="MLP_text ParaOverride-1">Sedím opodál a&#160;taky se vznáším.</p>
			<p class="MLP_text_bez1radku_-12-0- ParaOverride-1">Myslela jsem si tehdy v&#160;Arizoně, než jsem potkala ty dvě ženy a&#160;Maríu, že slovo je mocnější než číslo. Ale to jsem se asi přepočítala.</p>
			<p class="MLP_text ParaOverride-1">Katastrofa není ovládat slova a&#160;neovládat čísla.</p>
			<p class="MLP_text ParaOverride-1">Katastrofa je, že nekonečnost je iluzí, přestože jsou tací, kteří se k&#160;ní dokážou s&#160;geniální přesností propočítat, a&#160;stejně&#160;–</p>
			<p class="MLP_text ParaOverride-1">A&#160;stejně je jim to k&#160;ničemu.</p>
		</div>
</body>
</html>